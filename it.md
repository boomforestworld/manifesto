# Il manifesto di Boomforest

Ritrovare l’equilibrio dei nostri spazi, è questo l’obiettivo che ci anima ed è per questo che incoraggiamo il recupero e la formazione della biodiversità intorno a noi creando foreste. Le immaginiamo locali e selvagge in tutta la loro espressione, libere e accessibili a tutti, naturali e integrate al nostro quotidiano.

Questo obiettivo è a portata di mano grazie ad un metodo di piantumazione molto efficace, semplice e aperto a tutti: il metodo sviluppato dal professore giapponese Akira Miyawaki. Esso si fonda sull’equilibrio naturale che permette alle piante di aiutarsi tra loro per crescere più rapidamente: la piantumazione è molto densa, completamente naturale, di più di cinquanta specie vegetali autoctone su ciascun sito, a tutti gli effetti un metodo semplice ed economico di vegetalizzare superfici che vanno da qualche centinaio di metri quadri a svariati ettari.

Queste foreste respirano di vita, formano un potente e duraturo ecosistema, autonomo, attivo e dall’impatto positivo, sia locale che globale. Le foreste così create non hanno nulla in comune con quelle che si piantano normalmente per lo sfruttamento del legno, che sono invece regolari e povere di specie.

Avendo applicato la riforestazione a tutte le latitudini, abbiamo sperimentato la versatilità del metodo e constatato che è concretamente applicabile da tutti, esperti e semplici entusiasti, in città come in campagna. Abbiamo capito che il miglioramento dei nostri spazi di vita è non solamente possibile anche per una piccola comunità, ma è anche divertente, istruttiva e crea legami. Quello che fa la forza della foresta, di questa comunità d’alberi, è la comunità degli umani che la accudiscono, almeno nei suoi primi tre anni di vita.

Per diffondere questi ideali, con un approccio aperto e concreto, abbiamo fondato il progetto e l’associazione Boomforest, con il duplice obiettivo di creare delle foreste e sensibilizzare alla diffusione del metodo Miyawaki, investigando e condividendo informazioni sulle specie di piante locali.

Il nostro approccio è animato dalla convinzione che il ripristino dell’equilibrio ecologico di un luogo e la sua sostenibilità nel tempo abbiano più probabilità di riuscita se la cooperazione delle comunità locali è attiva e se tutti hanno coscienza dell’importanza della biodiversità nel proprio quotidiano. Per agire con il maggior impatto possibile, sviluppiamo la riproducibilità del metodo attraverso la raccolta e pubblicazione di dati verificati, l’evoluzione delle condizioni di crescita della foresta e un contatto regolare con gli esperti che hanno sviluppato da zero la tecnica Miyawaki.

Questi sono i valori che ci ispirano. Più cresciamo e più lavoriamo alla proposta di un quadro aperto e benevolo nei confronti di chi abbia voglia di unirsi al progetto: nelle foreste, come tra noi, la ricchezza risiede nella diversità.

Creiamo delle foreste vive intorno a noi!